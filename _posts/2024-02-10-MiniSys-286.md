---
layout: post
title: Trash to treasure – MiniSys 286
description: >
  Egy régi, leharcolt, pici 286-os számítógép életre keltésének története. 
sitemap: false
hide_last_modified: true
---

486-osnál régebbi gépem sosem volt PC vonalon és jelenleg 486-osból is csak [egy laptopom van](https://hup.hu/node/161623). Viszont már régóta szerettem volna egy klasszikus régi PC-t is, csak mivel egy komplett gép túl sok helyet foglal nem sürgettem a dolog, így is kevés helyem van a sok kacatnak…

Viszont nemrég megláttam egy hirdetésben a posztban szereplő gépet és egyből tudtam, hogy ez kell nekem! Ebből lesz megépítve a retró PC!

Első körben lássuk miből is áll a masina:

-   CPU: Intel 80286 @ 12 MHz
-   RAM: 512 Kb alaplapi és 2db SIMM slotban bővíthető
-   Portok: 1x Gameport; 1x IDE interface; 1x Parallel; 2x Serial; 1x VGA; 1x AT Keyboard; 1x Composite
-   Meghajtók: 1 db HDD, 1 db FDD (3.15)

Klassz, csak sajnos ez a kis gép közel sem pöcc-röff működő állapotban érkezett hozzám. Szegénnyel nagyon elbántak! De ez annyira nem is zavart, mert szeretek régi gépeket felújítani, újra működésbe hozni.

Lássuk is milyen gondja is voltak a gépnek:

-   Hiányzik az oldalburkolat
-   Hiányoznak a LED-ek
-   Hiányzik a LED-eket takaró kis ívelt műanyag borítás
-   Hiányzik az alaplapi akkumulátor
-   Nincs benne memória (alaplapi 512 Kb azért van)
-   Rozsdásak a hátsó port csatlakozók
-   Beragad a bekapcsoló gomb
-   Kivágtak belőle minden tápkábelt és ami benne van abba is belevágtak
-   A benne lévő floppy meghajtó nem a sajátja, de ami benne van az is hiányos és zörög benne valami
-   Nincs benne HDD
-   Hiányzó IC
-   Külső tápos, de nincs hozzá meg a tápegység
-   Ami megvan burkolat is is sárgult foltos, karcos

Szép lista, jó kis projektnek ígérkezett!

De lássuk a kiinduló állapotot képek formájában.


||||
|:-:|:-:|:-:|:-:|
|![First Image](https://images.pexels.com/photos/585759/pexels-photo-585759.jpeg?h=750&w=1260)|![Second Image](https://images.pexels.com/photos/1335115/pexels-photo-1335115.jpeg?h=750&w=1260)|![Second Image](https://images.pexels.com/photos/1335115/pexels-photo-1335115.jpeg?h=750&w=1260)|![Second Image](https://images.pexels.com/photos/1335115/pexels-photo-1335115.jpeg?h=750&w=1260)|
|![First Image](https://images.pexels.com/photos/585759/pexels-photo-585759.jpeg?h=750&w=1260)|![Second Image](https://images.pexels.com/photos/1335115/pexels-photo-1335115.jpeg?h=750&w=1260)|![Second Image](https://images.pexels.com/photos/1335115/pexels-photo-1335115.jpeg?h=750&w=1260)|![Second Image](https://images.pexels.com/photos/1335115/pexels-photo-1335115.jpeg?h=750&w=1260)|


------KÉPEK-----


Első körben valahogy be kellet indítani, hogy egyáltalán van-e valami életjel. Mivel nem volt meg a külső tápja így kellet hozzá kreálni egyet. Szerencsére semmi különleges feszültségre nincs szüksége, csak +12, -12, +5 voltokra. Ezt egy standard PC tápról meg is lehet oldani, ami már csak azért jó, mert zárlat esetén el sem indul (legalább is a jobb fajták nem).  
Persze mielőtt megkapta volna a delejt, azért átnéztem a paneleket, rámértem a tápvonalakra, nincs-e rövidzár. Ez utóbbi nem volt, de a felső kártya szenvedett pár dologtól:

Több helyen is összeértek a panel hátoldalán lévő alkatrész lábak, volt félig kitört kondenzátor, és ami a legérdekesebb, hogy a [VGA BIOS IC egy lábnyival odébb volt betéve](https://blintdesign.hu/__hobby/minisys286/big/008.jpg), így két lába az IC-nek csak lógott a levegőben!

Oké, ezeket helyreállítottam és mivel mást nem találtam, jöhetett rá a táp. Füst nem volt, de legalább a táp is megült, azaz el sem indult. Nagyon sok mérés és hibakeresés után kiderült, hogy szintén a felső panelen volt egy zárlatos kondi. Ez miatt nem indult a táp sem. Miután ezt kicseréltem már indult is a lap! :)

Persze ezer dolog miatt sípolt a BIOS, de legalább életre kelt!

Mivel kivágták az alaplapról a kis hordó akksit, így ezt is pótolni kellett. Talán még jó is, hogy kiszedték, így legalább nem lett a fél gép Varta marta. :)  
Most viszont kapott egy gombelem foglalatot, amilyet egyébként is szokás használni az alaplapokban. Bele pedig egy CR2032 elem ment. Mivel ez nem tölthető elem, így a töltését ki kellet iktatni. Ehhez egy 470 ohm-os ellenállást (R32) kellet eltávolítani, így meg is szűnt a visszatáplálás.  
Kicsit kilóg, de így is bőven elfér és persze most már a BIOS sem panaszkodik az akksira!


------KÉPEK-----


Következő rész a ház rendbe tétele. Legalább is ami megmaradt belőle!

A fém rész egy alapos taszítás után kapott két réteg fehér festéket. Eltüntetve ezzel a foltokat, karcokat.  
Az előlap műanyag, ez egy tisztítás után kapott egy napnyi hidrogén-peroxid-os fürdőt a napfényen. Tök jól eltűntek a sárgulások, egységes színe lett.

Erről az előlapról hiányzott még a kis sötétített műanyag takarólemez, ami a LED-ek előtt volt. Ezt egy kis trükkel sikerült pótolni. PET palackból vágtam ki egy darabot, majd szépen beméreteztem oda. Hogy sötét is legyen, kapott egy sötétítő fóliát, ami még pont volt itthon elfekvőben. A helyére pedig kétoldalú ragasztóval lett felapplikálva. Szerintem egész klassz lett! :)

És persze a LED-ek is pótolva lettek. Illetve a reset gomb is kapott két vezetéket mert erről is levágták a drótokat.


------KÉPEK-----


Következő pont a gép hátsó részének rendbehozása.

A rozsdás portokat lefújtam WD40-el, majd egy alufóliából gyúrt golyóval elkezdtem dörgölni. Ezzel a trükkel egész jó hatást lehet elérni, szinte tökéletes. Persze a rozsda helye valamennyire meglátszik, de ezerszer szebb lett mint volt.

A tápcsatlakozó egy 5 pólusú DIN anya, amihez sajnos megfelelő dugaszom nem volt. Így ezt kicseréltem egy hasonló DIN-es foglalatra, de olyanra amihez van is dugaszom. :)  
Ezzel egyetemben ki is építettem a kivágott tápvonalat a kapcsolóig és onnét az alaplapig, winyó csatlakozóig.  
Ha már itt jártam, a kapcsoló is meglett igazítva, kapott rendes csavarokat, mert valami tákolmány tartotta csak, ami azt eredményezte, hogy a gombja megszorult.

Apropó táp! Találtam egy klassz kis külső tápot, ami pont a megfelelő feszültségeket és kellő áramerősséget tudja leadni ehhez a kis géphez. Ez kapta meg a DIN dugót és máris lett egy külső tápja a gépnek.


------KÉPEK-----


És tulajdonképpen kész is a gép rendbetétele.

A végeredmény:


------KÉPEK-----


A gép tiszta, a gép működik, de mi hiányzik?  
Igen, a HDD!  
Nos ez az a része a projektnek, ami okozott némi fejtörést!

A fő problémát az jelentette, hogy az alaplapról, közvetlen az IDE interfész mellől, hiányzik egy IC. Ez ráadásul egy [PAL IC](https://en.wikipedia.org/wiki/Programmable_Array_Logic), ami egy programozható logikai tömb. Ha lenne is ilyen IC-m, akkor sem ismert a tartalma, így szinte pótolhatatlan. Maximum egy ugyanilyen gépből lehetne kiszedni, ami már abszolút menthetetlen.

Létezik a HWInfo nevű programból egy direkt [nagyon régi gépekhez készült változata](https://www.vogons.org/viewtopic.php?t=72670) is. Ez kényelmesen elfér a DOS boot floppyn, így boot után egyből indítható is arról.  
Ezzel többek között arra is rá lehet nézni, hogy melyik IRQ-t mi használja, vagy használja-e egyáltalán. A HDD controller a 14-es IRQ-t használná, de a HWInfo szerint ez az IRQ Free, azaz szabad! Tehát valószínűleg az IC hiány miatt nem teljes a vezérlés. Az alaplapon pedig nincs is olyan jumper amivel az integrált vezérlőt tiltani, vagy engedélyezni lehetne.

Mivel van a gépben egy szabad ISA slot, igy ebbe tettem egy IO kártyát, amit bejumpereltem úgy, hogy Ő használja a 14-es IRQ-t. Ez látszólag rendben is volt, mert ezután a HWInfo mutatta, hogy IRQ 14: Used, azaz használatban van.

Szalagkábel rá a kártyára, winyó rá a primary végre, jumper masterre állítva. BIOS-ban beállítva a fej, szektor, cilinder értékek.  
Éééss, nem működik! A HDD LED fel-fel villan, sőt a winyó is kerreg amikor próbálkozik vele a BIOS, illetve bootkor a DOS is meg-meg pörgeti. Viszont a BIOS hibaüzenetet ad: HDD Controller failed.  
Egyébként IO kártya nélkül is ezt az üzenetet adja, ha van beállítva primary-nek winyó.  
Tehát hiába hiányos az alaplapi vezérlő, mégsem tud a kártya a helyébe lépni. Teljesen ki kellene iktatni, amire mint írtam, nincs jumperes lehetőség :(

Mi lehet a megoldás? Használjuk a kártyád másodlagos IDE vezérlőként. Szerencsére ehhez is be lehet jumperelni és ekkor a 15-ös IRQ-t fogja használni, ami a másodlagos vezérlő számára fenntartott IRQ.

Ez így rendben is van, HWInfo szerint is megy a kártya a 15-ös IRQ-n, sőt a rákötött meghajtót is mutatja.  
Igen, de hogy lesz ebből a DOS-ban C meghajtó? Mivel a BIOS-ban megadható HDD paraméterek csak a primary vezérlőn lévő meghajtókra vonatkoznak, nem a secondaryre.  
Szóval itt a BIOS nem jöhet szóba, be is lehet állítani C és D-nek is, hogy nincs meghajtó a gépben.

Viszont [van egy DOS-os driver](http://oldcomputer.info/hacks/4hdd/index.htm) azokra az esetekre, ha valaki három, vagy négy winyót szeretne az olyan gépébe, ami egyébként csak kettőt tud kezelni.  
És bizony ez a kis driver felismeri, hogy van egy másik vezérlő is és az arra kötött winyót fel is csatolja sorba a többi után. Mivel nálam csak ez az egy meghajtó van, igy értelem szerűen ez a C: lesz.

És ezzel meg is oldódott a probléma, van teljesértékű C: meghajtó! :)

Persze a gép csak úgy tud most bootolni, hogy kell egy floppy amiről betölt az alap DOS ezzel a driverrel, az felcsatolja a meghajtót, majd átadja a terepet a C:-nek. Igaz így ~10 másodperccel hosszabb a boot, mintha egyből HDD-ről indulna, de annyi baj legyen.



------KÉPEK-----


Persze az indító lemezből csináltam egy másolatot és disc image formában is elmentettem, hogyha meghalnának a lemezek ne kelljen újra összeállítani a “rendszerkulcsot”! :)

Végül jöhettek a kötelező program telepítések.

Első körben a DOS 6.22, Norton Commander, majd a Windows 3.11.  
Illetve szerencsére a gép driver pakkját valaki megmentette és [elérhetővé tette](https://www.ultimateretro.net/es/motherboards/8101#downloads). Ez betöltése szépen belett illesztve a config.sys-be.

Miután látszólag minden hibátlanául működött, felkerült a jó öreg [Dangerous Dave](https://hu.wikipedia.org/wiki/Dangerous_Dave) is játéknak. Tökéletesen fut ez is!


------KÉPEK-----

**Jövőbeli tervek:**

Mindenképp kap majd burkolatot is. Ezt majd valami vékony de masszív műanyaglapból hajolgatok rá.

Az eredeti terv az volt, hogy IO kártya helyett hangkártya lesz benne, viszont ez nem valósulhatott meg ugye. Ám léteznek olyan hangkártyák, amiken van IO vezérlő is. Ezt néhányra azért tették még rá annó, hogy ha valaki CD meghajtót is tesz a gépbe (teljes multimédiás gép ugye), akkor legyen mire kötnie ha esetleg az alaplapon nincs hozzá szabad hely. Sajnos nekem csak olyan ISA-s hangkártyám van, amin nincs IDE vezérlő, de majd szerzek egy olyat amin az is van. Így akkor azon át mehet a winyó és lesz hang is! :)

Végül pedig a rákötött AT-s, DIN-es billentyűzet és a soros portos golyós egér is kapott egy retrobrightot, hogy végül egy szép konfig legyen a végeredmény.


------KÉPEK-----
